##Loyal Shawnee Rules##
Ŝ Maalekhi kehši-peθetaatipe yohkoma kookimaamenaaki kiwiiša-nootawaape waašaši-maalekhi šipeki kaloolelakwe mata kilhškimekoaaki wahiši hale howeši naki. 
Ŝ Peemi wetooyakwe kiyaana kiwiišašipekikaloolekoope kiilawa.
Ŝ Mayaanileniiki nohki kiilawa nitkweemeti čaakiwiyeeθa wih-wiiša-hahkwehše yeelooθoyakwe || kikčitaweeletaape matayo mačiwiyehi howešaakeela yaaši-pekikaloolelakwe kookimaamenaaki paapeθetawakwe ke-howešpenatoope kiiyaana teki laakwa wiyeeθa yeeyaanwehtaki yeeši-nootawakwe neenootawakwe kišiweelemkwatwi peepakθenamawooθoyakwe ya-hahkweelemooθoyakwe kiwawoči pekikaloolekoope hiini hoči kčitawiteheeko yeeši-nootamakwe neenootamakwe howeši wiyehi mata mačaaθi yeelooθoyakwe teki yeeyaanwehšeeyeekwe kiilawa || memekini lenaweeki weečita hiini yaaši-paapeki kalooletiyakwe wapetaalaakwa yeh-maawatopiyaayakwe kookwe haačitaši naanootawakwe kikkileemenaaki keh-waawiiša-kiikeenaape yaaši-kwtelooθoyakwe weeka pwaakčitaweeletake pešikwi wehmačpenatooya wiiya kšake mata maamelonehše čihθena tahaleekatemoči honeeme yaalooθoči pešikwi. Payeekwa hoowe homečpenato wiiya wiyeeθa neelohči wiyeeθali wahtelaali yeeši-pimhpenatooči wiiya hiini yeh pwaa pwaa melonehšeeči || hiini wawoči kwakwtelooθoyakwe kiilawa memekini lenaweeki mata nekotihi yaalooθo čaakiwiyeeθa weečita hiiniyaaši kwtelooθoči lapačike mayaani lenaweeki nihkiine mayaawi kwaakwtelooθočki weeka kkilenawe noomwa honeeme tahpiimhpenatooči wiiya mata kiišenaači hina wahšikiikeenaki hini kwteletiiwe šakeeteepi šinaakoθi maalekhi wahši-memekiniteheeči nohki wiila teepi maalekhi wihšipekikaloolaali nahalweelemaači kitaayekonaaki || yeh-kwaakwtelooθoyakwe wiikinaakwi naaleta maačilooki hapelohθa hiini yaška yeešikwtelooθočki yaamaakeela wehkiikeena yeeši nootaakeeči yeh leelemooθoči hoči pekikaloolooθo yeh maačilooθeči hoči šapkahi hayihkawehšeete wehkiikeena yaalooθoči wehkišoweeleta hini kwteletiiwe peepiyeči wiičilenawe wiitaki.