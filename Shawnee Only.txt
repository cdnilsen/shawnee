23.1 paapakilooθo yehaʔkwilokeeči yeʔmačihaʔkwilokeeči šaašiikeelemooθo. paapakilooθo. paalohi noʔki yehaʔkwilokeeči pelomiči nakalooθo 
23.2 howe maašiwelooθo θiipoweʔθeki howen taši hapewa howenili hotayeeli wiʔšiiθali howenili honaanatawʔhakooli hoteepiʔki homamenʔhekooli 
23.3 howe čiʔθena paalohi nili ykweeli hopaʔwaapamekooli howe hiini yeelaači halalika...ha howe hina[=]yʔkweewa pakiči howe (ho)wiʔta[m]awaali hoteleniimali hiniyeešiči hotelaali hinayʔkweewa yeeyaʔkwilokeeta halikaa keʔšiwešipwa nitekwa hotelaali hoteleniimali
23.4 howe hinayileni wehi hiiwa nikeʔšiwelaape hotelaali wiiwali howe hopahoštoonaawa hotθani hapaše hotawenaawa hoštoonaawa tθani 
23.5 howe yeʔpiyeewaači howe nimeʔčtoope kitθani hotelaawaali 
23.6 wehi nišiwešiko hotekowaali howeene hotaamowelaawaali hotaamowelaali hotayeeli wiʔšiθali (possibly wiʔšiiθali?)
23.7 howe niʔki hinay[ʔ]kweewa hoteleniimali hiwa neʔpakičipe hakeʔpaʔpawaapamele 
23.8 howe mata hotelahi payeekwamiiloowi laakwθo[k?]ko howenʔheewa[=i]nayʔkweewe niišako[č]i=waapamaali kanʔha yaškalenaweewi šitehe 
23.9 howe honeewaali yaška mamaačiili howe nheewa maalaakwaki howe hokaloolaali hakewiʔθeni hotelaali 
23.10 howe mata[ ]hote[k]eeli nitayʔšamekoopi-yo hotekooli howe noʔk[i][h/y]opaʔwaapamaali howe hiini yeelaači tekikiteeni kepaʔwaa=pami hotelaali niliyʔkweeli 
23.11 hwenilotayeeli wiʔšiθali honatowʔhekooli hopaapiyetaakooli hočeepiʔki tephikanekhi homaamenʔhekooli howeeni tahaʔkwatkaači honaanoʔkwaalekooli nili wiʔšiiθali tahaʔkwatkaači kaateki
23.12 howeniʔki kaʔkašaapaki hopaapiyeetaakohi waʔmičiči nyeewi niʔki kaʔkašaapaki taatephoolo yeʔwiʔθeniči čaakiwiyehi hopaapahišamekohi 
23.13 paalohi howešilaašamamo teepi=paapamʔθe nitaši tahapiči 
23.14 čiʔθena piyeeki niʔki weešilemaači wo hotelaawaali kowešilaašamamo 
23.15 haʔa hiwa neeθawe hotelaawaali kinatawʔhekwa hotelaawaali 
23.16 yaama hiwa hotayeeli wiʔšiiθali 
23.17 wo· hiwaki niʔki kilenaweeki neʔkičithwaape hiwaki nili wiʔšiiθali 
23.18 mata hotelahi ntaʔkweeleme hotelahi laakwaši=leelenaweewiči yaama nitaya nehaʔkweelema hotelahi, nikiikehekwa nimʔθeelema hotelahi howe nooweši=laasamamo hiwa teepi nipaapaamʔθe hotelahi 
23.19 neeθawe kitayʔšamekwa hotaamowelaawaali
23.20 howe kaʔkašaapaki hiwa
23.21 nehiwe kitayʔšamekwa hotelaawaali 
23.22 howe čaakiwiyehi hotelahi "takhwa nipaapiyetaakooki noʔki wiyawʔθi hiwa (nipaapiyetaakooki) noʔki škočiʔθaki (nipaapiyetaakooki) hiwa noʔki tak(i?)hwaanepi (nipaapiyetaakooki) hiwa noʔki yeʔkaʔkalaamoya nepi te(ʔ)tkaki nipaapaʔmenʔhekooki hiwa howeenoʔki howe teepi nipaapaamʔθe hiwa howekiilawa kišiikeelemipwa kišiikeelemipwa hotelahi kipakišipwa yehaʔkwilokeeya hotelahi howeenoʔki howe noowešilaašamamo hotelahi wiilaani haškami pakišiyeekwe hotelenaweemʔhi

24.1 maameyeelooki haapetaalaakwa laakwa wiyeeθayeetaači maameyeelooki matawaawaneθopi waawešimeyeelooki 
24.2 tepeʔki noʔki payakilaamaameyeelooki noʔki payakilaalaakwa hotaka wiyeeθa yeetaači maameyeelepi 
24.3 yehalemi[-]weepiiki howe mata maameyeelooki kiteeni 
24.4 howe naašita tatalawaatiiki piitike yeʔweepiiki yeʔpepooki koʔkwe nehi yaaši=talawaatiwaači mataniwaakota wkonali (yaayawoote) hiniyeʔlekwaaki hotayawenaawa yeʔtalawaatiwaači hala$yaama yaalatenamowaači
24.5 mata taatakhwanekaaki čine mata yahileniwekaaki

25.0 kwaškamaweepi 
25.1 kwaʔkaškamaweeki paapoonikaatiiki pθiiwena ykweeki hawikeepičikana paapoonikeekiyʔkweeki yeʔkwaškamawaawaači
25.2 nanaʔpi hotayanʔhaawahi hilenihi yokomayʔkweeki, nanaʔpi hileniiki yayanʔhiweeki.
25.3 piminʔkwaneki kaʔ[k]ičiipite poomika ykweeki yahanʔhiweewaači maamilooθooki yeeyanʔhiweewaači. 
25.4 matani=waakota koʔkwenehi yayʔpenalooθoči hina pθeʔkawa 
25.5 holaʔθwa yaayawoote yehoštooteeki pθeʔkawa pšekθi=wiwiʔθaya niyaašipoonoote 
25.6 howe hina pθeʔkawa paapetekoče mataniwaakota koʔkwe=neeθa hošhaali
26.1 peeleko šeʔkamika nipaʔkoškoʔke neeyawʔkwameečki ninatoneewaaki 
26.2 yemʔkawaki ninʔθa nekoti koško nitaamiwela 
26.3 nitšamaaki niniičaanaki wiʔθeniiki teep=holooki howešilaašamamooki 
26.4 yeʔteephol[o]waači noočimeninepeeki 
26.5 yehamamowaači noʔki honatotaanaawa wa[h]šiwiʔθeniwaači 
26.6 wenimekipweʔθiima hotšamahi koškoowiyaaka wenooči menilenaweewiiki wepaʔwaniiteθiiki kilakiθiiki.
27.1 šeʔkamika ninaanootawaaki pašitooθaki yaašimʔθooθkeewaači
27.2 yeeši=neewaawaači mθooθooli weelakwiliči hoθowaaloki howaapamaali yeneewaači niliini hopkelʔkawaali
27.3 wečhiine hopemwaali yeʔmeʔčinʔθaači yeʔmeʔčipšinaači hotaamowelaali hotešiwetawahi hotelenaweemʔhi
27.4 weniʔki wiʔθeniiki noočihowešilaašamamooki yeʔčepholowaači nooči menilenaweewiki kilakiθiiki kšake teephoolooki
27.5 yeešinʔtaaweeči ho[k]kileemwaali yeʔčaakataki hini wiyawʔθi noʔki kotakali honatoneʔhwaali hiini yaška yeššilawiiči
27.6 paaši weški noʔki kotakali šimekinʔhweeli honatoneʔhwaali kšakwe hoškatata nekotweelena šiwiyawʔθi
27.7 hini hoči noʔki kotakali honaanatoneʔhwaali nanaʔpi piileškipeleeli honatoneʔhwaali kšake kotaki [h]pokwalwa kotaki wiyawʔθi mameteelemo

133 mičeenina kiwiisahawikoole laakʷθenoomehi kalowiiwe kiwiisa hoči hawikoole yeesi laasamamoyeekwe weenawʔkwikyeela waʔlaatotamaniiya noowešilaasamamope niilawe čaakikyeenahi wiyeeθa howesilaasamamo weenawʔkwikyeela neʔθaapi kiilaea koowesi laasamamopwa yetθwinʔhalweeletiyakwe waašannatoʔtoola yooma [yaasi]mʔkaweeletamakwe yeetθene piyeeyaaki tahaatwikiisekiki nehiwekitešinaakoθipe hinoki taʔpiyeeyaaki haweelaatokye teepi kiniipenamipwa weela tokye mato niilaakʷθoko nooči haʔkaweʔse payeekwa matawiyehi nimeʔnoota hini weeči hawikoola kiila niwaakota kyeʔtepašawi haapaθtawi kiila yoʔkoma yeeyawi kawakki matanekoti nimehaapaθaakwa niilawee maatasi tekawihi niniipenamipe weenaʔkwikyeela neʔθaapi tekawihi kiniipenamipwa weelatokye nawʔhetiiwe noočipwa noota wiyehi hakinawʔhetipwa laakwasi weelatokye matakimawaapaamekooki nehalweelemakwe weenokikiila hkainane yooma niteewikaateemi kyehaapaθtawi weeweetepi hineeneʔwaakota hoči yeesipwamʔkaina haapaθaatiiwe
134 yaasilawiiwaači lenaweeki hiyeʔki yehočsiweeči hapeloʔθa laakwa nyeeka weela halika hoowe homeʔsoomʔθema weela hoʔkomʔθima wiitamawahi maalaakwahi yeešikaalekoči waʔsi natonehooteeki wiiθoowe waaʔmiilooθoči yaama mayahiweečšiweeta payeekwa meʔsipwaawiʔθeniki yeʔkolaʔwaapaki wiinooθo hapeloʔθa čaakiwiyeeθa nitasi yeeyapita nootaake yeesi laapaatotooteeki hiniwiiθoowe meemʔkamawooθoči hapeloʔθa hoowečhiine čaayaʔki nitasi yeepički wiʔθeniiki paasi nili hapeloʔθali meemʔkamawaawači hiniwiiθoowe hotsamekowaali hini yeesipiʔči pclowišiškwaatotamawooθoči waʔsi halawesilaašamamoči waʔpemiwelekoči hini keešweelemekwki hini wiiθoowe waʔpemiwelekoči paalohi wiʔpasitooθiwi weela wiʔnekipweʔθiiθiwi hiini yeelaatotamauooθoči
135 yeešiwaakotama yeʔwiinooθači haPeloʔθo weski taʔmaačiloiθiči kkilenaweeki maalaakwahi yeesikaaletički waakoteletiiki waʔsipiyawa[ǎ]či yeetaaliči yohooma čeečakooseeliči wiiθoowe noʔki homʔsoomiiwe pwaatepaateθiwaate niʔki weeniičaanički kotakawiyeeθa miilooθo waʔšipemiwelaači nili hošθeʔθimaali moʔči nyeewikata weelaahalikaamehi taʔkotaki šimaačiiči yaama hapeloʔθa meemʔkamawaooθota hini wiiθoowe waʔsiwiišikškaakoči paalohi taʔkatemoči noočaalika paalohi taʔpasitooθiwiči weela nekipweʔθiiθiwiči payeekwa nyeewene haʔšamiwe
136 hinoki yeešoowesiwaapaki kipahθenamaakoope waʔšimʔkamawakwe yaama kitapeloʔθemena yaama nipaʔniima hiini yeesimʔkamawooθoči wiiθoowe hinoki yooči kiilawa keʔkiyaaθaki hiini wahaaleekwe kitapeloʔθ[e]mwa wiʔkomeekwe weela wiikeheekwe wenoʔki čaakiwiyeeθa maatasi yeeyapita yeʔnootaki hiniwiiθoowe čaakiwiyeeθa hiini waʔšinaači yooloma haPeloʔθali wiʔkomaate yeesiθal[ǐ]či wiʔwiita waʔši waakotaki hapeloʔθa yeesiθoči hiinawaʔsi [nyeeweneelekhi] kišaačimaači memʔkamaakoči howiiθoowe hiinikeela waʔwiisikškaakoči kookwelaakwasi paalohi hiini waʔšinaakoθiči yeesinaakoθiliči tekawiʔkeehalika weʔsinaakoθi yeesinaakoθiliči keekišaačimekoči hini wiiθoowe čaakiwiyeeθa honoota kčitaweeletamoko yomaawiiθoowe yetθwi nootamakwe hinoki yeesoowesiwaapaki kitesipeθetaatipe taʔnootaatiyakwe čaakiyeelaakootiyakwe.
137 peeleko hiineelaakwa nipaamʔθe paaloki nipaʔnepa nimeninepa yehamamoya noowesilaasamamo niteeweepθe waapamooweneki yeetaawaleya nineemena niipitali čaayaʔki peteki haʔteewa yeetθeki niipitali seʔkamika yehapeloʔθiwiya yeeki niipitali.
138 yaasinaanootaakeeya yehaayaačimoowaači pasitooθaki weewaakotakki mayaawi peepiyeči kčitaweeletamowaači hiiniikala piileskimʔθooθwayi yeʔmeʔči škiʔtooθiwaači hotaayanaʔkeenaawa yaalaatotamowaači yeʔmeewaapaki kwiilahi wiyeeθa wihunʔska matayeečiwi yaʔnepeewa tkanwi θapa hini mθooθwayi hiineelaakwa θapa wawonʔskaaki piileskimʔθooθooki hiine papawi lskeʔka howiʔθayema hiini θapa wawočitkaki hini mθooθwayi kwaakolaʔwaapaniiki θapa mθooθooki weeka mkwa naaniikwenepeewa hina θapa hiišooweθiili holookaali ksake piʔči seksinwa hokiisoʔkawaali holookaali hini weeči waakotamowaači seʔkamika pasitooθaki ksake hiini hatanaʔkanwa mθooθayi čiine mkwayi yaawaki pasitooθaki

191.1 hoowe hiine yeeši=piyeeyaaki yooma niweeši=peθiiwe yeešimiiliyani wahaašikilakiθiya
191.2 hiini keenahi waaša=hoči=pelʔhwaki yaama nimeʔšoomʔθa
191.3 meʔči=wiitamoola yeeleelemiyani hiine hiini wehaaya neʔmawaapama hiina škata yeeleeletaka yooma weešipeθiiwe
191.4 hiini wahoči=mawaapamaki hiini wehiki yooma yeelela kšake kwiilahi hiini yeešimeʔteelemiyani
191.5 weški taʔpeškama yooma hašiški
191.6 hiini yehoči=papaamʔθeeya
191.7 hiine yehoči=piipelʔhama yooma nimanetoowiiwe tapwapiteeki teepike
191.8 hiini wehayiki kookweenehi wehiyoyani
191.9 hiini wehiki kiteši taʔwiitamawiyani kšake neenawʔto niila
191.10 hiini waači hiini šikalawiya wiyehi nookimaama haalwiʔkake weewešaaki
191.11 hiine niila nimemekineeleta kookwenehi waʔleeletama
191.12 hiini wehiki kšake kimiili kalawiiwe wahaayooya memekineeletama peepwahowešθeki
191.13 paalohi nahiika neʔpiyeelʔka weečoowešaaki wahoči=kaamaanaʔkamekki weewešaaki wiyehi wiyeeθa yeʔpemowetooči čaaki=wiyeeθa
191.14 hiini yeeši=kaamaanaʔkamekiθiči
191.15 hiini weeči hiini šilenaweewiya mata kamooči nitaʔpemʔθaala yaama nooki=maama
191.16 kwiilahi keela tahaalwiʔkaki weewešaaki hiini niila nimaamemekineeleta yeʔpelʔhama yooma niila wahaayoya laapaatotama yeešimekoθiya
191.17 hiine waači=niki yeeyoya hiini waači=katawi=hiini=hiki kšake kimiili nimanetoowiiwe

192.1 yooma ktapiθoowe hinoki peemowetooya weeči=haʔteeki mata pešikwi nimʔka
192.2 wiila nimiilekwa nihi pečhwahi
192.3 mečimi hoʔkwiʔθeto waʔši=mʔθeelemaki
192.4 hiini wayawoči niyeeweelena wayeetaʔkwe šikalawiya yeešikalootama yooma ktapiθoowe
192.5 hokima peepemi=kikapiči kšake mata neeloʔθi miilooθo

193.1 yaama hokima yeʔko=škaači hiine noʔki taʔwiiša kotaka pakθenamawooθoči
193.2 hiine mamooθooki hileniiki niyeewi lθeemaali miilooθo hina waaša=niikaaniita wiitamaakwi wayeeči wahaači weeči=waapaki
193.3 hiini wayeeči heeki nanaʔ[h]pi weʔši=pwa=teepaapaki 
193.4 howe hopiyeelaawahi nihi pškoʔhwaanʔhi nooči taʔniyeekonakiki weʔšipwa=piyeetaʔkoθaki
193.5 hiine metšimooθooki niiki pškoʔhwaanaki
193.6 hiine howe nišinaalooθo hina waaša=hokimaawiki
193.7 hiine taʔmešak=eephooθoči weʔtaʔkoθaki laʔθamapi yeelaʔθamiiči
193.8 hiini taʔpelʔhooθowaači yoʔkoma
193.9 ktapiθowenaki taʔteeki kkinooloowe wakčitaweeletaki
193.10 hiine keenahi howe kaloolooθo wašθeki homemekiniteheewe
193.11 hinoki yooči niikaani=šiwiwaapanemiyane kehayʔtooči=waapanemi kiteminaakwiteheewe
193.12 paapekwa noʔki pakšimoonamiyane nepaayane ketooči=mʔkitaake
193.13 hiini wahoči=waakotamani yeeleelemeleʔki meeyeʔteelemelakwe
193.14 heenooči hinoki maawiyeeči yeelaʔθamiyani matalaakwa waʔtaʔt[e]ʔkamʔka šiteheeyani wiyehi wiiša=haatotamane čaayaʔki halayooma čaʔpemʔθeeyaaki kitelenaweewiiwe taʔteeki yooma ktapiθoowe mečimi hina kilaʔθeema weekimaawiyani čaakiši kimeʔšoomʔθa
193.15 hiini yeešipwa=waneeletaki hinoki yooči yeeši=wiiša=pemowelači kitelenaweemaki
193.16 hiini weeči haʔpalʔkiiyani yoʔkoma pškoʔhwaanaki waaši=pwa=laakwaaši=pemičila wiyehi šiwiwaapatamani nayeeθaawi yeeleelemooθoyani
193.17 hiini keʔwaapata
193.18 hiini=howe waʔwaači=kiikalawiyani niʔkiini kehaayaačimaaki kitapeloʔθemaki
193.19 hiini nayeʔθaawi weewešaaki keʔpemoweto
193.20 hinoki yooči howe halay[oo]koma tepoweewileniiki hiini wahaatatenamane wiyehi wiiša=waakotamane 
193.21 niʔkiini hopemi=kčitaweelitaanaawa yeeleelemooθoyakwe waawaneeletamane wiyehi
193.22 hiine keʔmaamaa=watomaaki
193.23 hiine maalečihi maakeʔšipakθena yeešiteheeyane
193.24 weelena weʔnenaanaawa hini wiyehi yeeyaatotamane kšake taʔkalawiyane yeelela kikalawiiwe
193.25 hiini taʔpemʔθaaki yoʔkoma pečhwaaki tahapiwaači nooči hina kilaʔθeema nooči škoteʔθi kimeʔšoomʔθa
193.26 kšake teepweewe kipemiweto noʔki kipemiwelekoopi yoʔkoma waaša=kčitaweelemeleʔki yeelooθoyani
193.27 hiini yaalooθoči hokima taʔlemataphooθoči
193.28 teekihi pakičkwaaθo moʔči hoʔtawakaawali hoθepilotamaakwi wahoči=katawi=tepeʔtaki wiyehi laakwa wayeeči talweeweʔθeke
193.29 paapekwa noʔki pakičkwaatamaakwi hotehi
193.30 čaakiši wiyakatwi
193.31 noʔpiyeewaatotamaakwi waʔšipwa haʔkaweetaki nayeʔθaawi kiteminaakweele=tiiwe hiini payeekwa waʔši pemi=neekataki
193.32 paalohi nahiika weʔšinaakoθi wehaaši=naakoθiik[i] tahiyoči
193.33 hiini yeʔkwaa=totamooleʔki yoʔkoma hinoki neenootawački payeekwa wiišaala wiyehi neemowaate yooma kiiyaaki hiine wiišaala keʔnaanootawaaki hilooθo hokima

206.1 hapeloʔθa yeʔlenaweewiči nanaʔpi taʔtepinaakwatwi hoʔtawakaaki
206.2 taʔpalalaakoʔšeeči hiina neeyeʔka meʔči maataši lenaweewe keʔtapooči šiθooki niʔki 
206.3 payeekwa mata waakotoote šilenawe hine taʔpalalaakoʔšeeči neeyoole kotaki šilenawe payeekwa naananaʔpi yaayaači mooki hiini yeelaatoweeta hiine waači katawi waakotooteeki šilenawe hiyeʔki weela nanaʔpi howawiitaanaawa hiini yaayowaači niila keela peeleko kipapwiiči lenaweewimelepwa
206.4 keʔtapooči niila yaawaki noʔkike teepweewe hotaayaatotaanaawa wiyehi hotaanaake taʔpiyečilenaweewiči 
206.5 hiini waačiwaakomeči

207.1 howenoʔki nanaʔpi yeʔlenaweewiči hapeloʔθa yooni yaašipiyeči wiiteemekoči nili homiinenali 
207.2 laakwa yehiki yaayapiili hina noʔki keʔtapooči hine weški taʔpiya[ǎ]či nanaʔpi taʔnoočheteki taleθi taʔpeʔšelooθoči 
207.3 hiini we[c]či piyeelaači nili homiinemali noʔki hotaayaatota laakwa taši taʔpeʔšelooθoči 
207.4 hoowe hinoki kiilawa kipiyečihalwelemelapw yaawaki niʔki weemiinemički
207.5 paapiyečihaʔteewi yaaši lenaweewiwaači kšake keʔta poočiiki neeyeʔka homeʔčiwaakota yooma taʔpanʔhalweeletaki yaalaačimooki

209.1 nekotiikala hapeloʔθa yeʔlenaweewiči piyeči paʔθiškiše 
209.2 hopiyeto teepweewe 
209.3 taʔmeʔčikatemoči hotaayaatota yeeši=peeleko=laakwa=[me]ʔči 
209.4 maataši=paʔlenawee wiči hiini yaayoči 
209.5 hošaaši keela niila hiyeʔki 
209.6 nootešiwelaki tanʔθeči noʔki taʔpoonooθoči 
209.7 hiine ninʔθekopi hiini yeelelawiki nitooniki hiini weeči piyeči hiini šinaakoθiya yooma niškišaaki 
209.8 nipiyeto teepweewe 
209.9 hotaayaatota yeešišilawiiči hine yehošaašiiwiči 
209.10 howaawiinahi wiici ncenawʔtohi hiini weeči waakomeči yeeši sapkahi paʔlenaweewiči maataši 
209.11 payeekwa hinoki šaawanwaki nipanʔhalweelemaaki yaawa 
209.12 hiini weečiwaakomeči yeeši hošaašiiwiči 
209.13 peeleko laakwa hiini yaalaačimeči

210.1 yeʔlenaweewiči hapeloʔθa nanaʔpi hiini yaaleθiči mata yaʔkalawi kšake haʔteewi yeeši lenaweewiči lenawe 
210.2 yeʔpeč konaakoθiwaači naananaʔpi kala wiyeeθiiθa Yenʔθeči lsalʔsaki mata hotapʔwaapamaawaali niʔki peepečkoθički kšake nanaʔpi paaši wiišaleʔθe hina mekinʔhwe
210.3 hiini yeʔwaapamaawaaci yeʔlenaweewiči hina hapeloʔθa 
210.4 hiini waačinanaaʔpi haalikalawici hometenekooli nili mekinʔhweeli yelʔšalʔsakiiliči 
210.5 hiini wayaači kwteleči waʔšiwaapamaaci yškweewa weela hileni
210.6 hiini yeeši lenaweewiči šaawanwa meskwilookayeeta yaayopi
210.7 hiini yeeki 
210.8 teepweewe mata neeloʔci hiyoowe

214.1 wenoʔki yeʔpečkoθiwaači mata hotaʔkiskikaʔkolaali wiyeeθiiθali neenʔθekwiliči yeʔkiškikaʔkolaači hometenaali nili hapeloʔθali nanaʔpi kiškinʔke hapeloʔθa weela kiškikaate hiini paaši mišinaakoθiwaači hapeloʔθaki yeepwa neekatameliči hoʔθali weela hokeeli yaayopi

215.1 wenoʔki ykweewa hiini yeešilenaweeniči kwteletiiwe waʔši θiiθaKkweʔšiki nanaʔpi kala paaši wiišaloʔθe payeekwa noota kiiwe hiini wayaa[š]i koosenaačȟekoči hapeloʔθali yeewiiša neewaači, nanaʔpi hoθiteki wiiša hočilenaweewi hiini yeʔkwaakotekwiiči ykweewa waači hiini leθiči yaayopi weela hoʔθali hiini yeešilawiiliči hiini waači kiišenaačhetiwaači waachameeθaki yaayopi

216.1 noʔki nekotweelena naaneekatamowaači waačhameeθaki hileni weela hina ykweewa yeewiiša nepaawaači mata yelʔkwaʔšinowaači hotaʔpoonaanaawa hopiitenikanwa 
216.2 hiini yeʔpwa nišilawiiwaači hiini waači hotooneki waawiišaheeki niʔki hapeloʔθaki yeʔwiiša lenaweewiči yaayopi 
216.3 hiini weeka talaaka wiyehi yeešikaʔšinowaači yeʔpoonamowaači hopiitenikanwa 
216.4 hiini howeša talaakwa wiyehi yaayopi hiinooči howešilenaweewi hapeloʔθa yaayopi

217.1 howenoʔki kwteletiiwe waʔšipwaapiipemičšiki tθaneki ykweewa weela hileni teki keʔpiipemičšinepwa tθaneki yaalooθooki 
217.2 woawiʔkaata yeeʔwiiša(=)neewaači hapeloʔθali ykweewa hiini θapa waačipemiššiki hapeloʔθa yaayopi 
217.3 hokaakii[=]šen[a]ačhekooli ykweewa yaayopi

218.1 noʔki waačhameeθaki mata yaʔwiiwaapamooki weela waapamote teki wiyehi weʔliilaapeška yaayopi 
218.2 weeka čooki loapeskaate hiini weʔpiyečišinaakoθiliči mili honiicaanali lenaweewilite yaayopi 
218.3 hiini waaci kwteleči yeʔpečkoθiwaači waachameeθaki yaayopi 
218.4 howenoʔki wiyehi sinanaʔpaačinaakoθiye lenawe teki caaki kehila yaalooθooki waachameeθaki 
218.5 čaakiilate wiiyeeθa hiini weʔpiyeči šinaakoθiči kiniičaana waawiʔkaata noošaalate hapeloʔθa
218.6 hiini waači nišinaakoθiwaači hapeloʔθaki yeewaapalaateskoweeliči hokeeli weelake hoʔθali 
218.7 yaayopi hiini weeči kwaakoči neekatamowaači yooloma kwteletiiwena yeeši[-]lenaweewiči ykweewa noʔki hileni yaayopi