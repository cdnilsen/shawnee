1.1 ¶ mata nepwa talwaati nayileni poonike wiiwali hanʔhooθo weniʔki hanʔhiweeki pelowi=šiwelooθo nayʔkweewa //
1.2 ¶ waya nayileni mawinalaali // holaʔθwawimʔkiθena hoštoona hinayileni //nekotwaʔθwi homečštoona
1.6 ¶ weeweepθe mawinalaali wiiwali
1.7 tawenalimʔkiθena hočaakačθeto 
1.8 howeno kikotaki phθekho weškiki peθekho niweečipemʔθeeči pelowiheewa
1.9 mawinalaali malaakwahi meyeelwa hinaalaniwaaha hašwaakamiki niiwa
1.10 h[o/a]mʔkawaali hopiyeelaali wiyawʔθi talaakwaleniiki miičinaawa wiyawʔθi
1.11 piyelaali peteki wiiwali 
1.12 [hawe] ničeeyeʔkwi

2.1 ¶ mayaaniyʔkwe waawalʔšhoowe nenemʔki yeʔnoʔtawaači niilapiima niteleniima niyeeyoči
2.2 wenepeewa tepeʔki wayaapaki talaakwa wiitemaali nenemʔki hotaamowelekooli yehamamooči
2.3 ¶ nahiika p[i]yeewa yeetaawaači nenemʔkiiki honeewahi pašitooθhi
2.4 nekepeʔθiiθa nitaʔlematapiči škwaateeki
2.5 ¶ weeniyeekoči loočiiweʔpiyeeki nikwiʔθaki piyaawaate weʔpačkahokwiiki kekhkiči=taweelemaaki hotekooli [pa/ho]šitooθali [check this again later]
2.6 ¶ nhiʔtanekoti piičθe paalohi kiiwe hotaanaake (h)θiimema
2.7 hoowe piičθe
2.8 howenili holiikinaali hokaʔkiθaana nili hopiitenikana 
2.9 (hoo)we(le) kotakali hopiitenaana keekaʔki=teeki
2.10 ¶ howenili hšinaali
2.11 howe wiʔčikeemahi paapahalawiiki paapiyeetoonaawa wiyawʔθi manetooleeθa tayeečiwiy[h]o miiči
2.12 p(h)šekθi honʔθaawaali weeniheekoči kehošto škote
2.13 θaakiči leʔθeelo wiyawʔθi yeekiišeloči wiyawʔθi yeek[ii]šeloči wiyawʔθi  howe [ny]oomiiči
2.14 nenemʔki homiiči wiyawʔθi hoškiʔta

3.1 škilaweʔθiiθa meemʔkatehota honeewaali hileniili laamʔtekwiiki pelowi howiiteemaali
3.2 paalohi nepiki honayekooli pemʔθeenayileni škininepiki waa[š]aalakwi oomʔšaawi niiyetaawaači mšipešiiki
3.3 ¶ [hi]nimeʔči piičθaawaaci (hoo)weeniweekoči matanilenawe mšipešiniila hotekooli matakiišanʔθelepe hotekooli kiišakiteminaakweelemelepe hotekooli kateškihi keʔnoošaalaaki napeloʔθaki hotekooli hipaapahalawiipe hotekooli
3.4 weʔpaapahalawiiki wiiwali wenaanootikeeli
3.5 škilaweʔθiiθa kakčatawahahi ha=peloθhi wenamʔšipeši halawi hopaapiyeelahi pšekθihi
3.6 weenaškilaweʔθiiθa taayečoomiiči paalohi niyekoči kehošto škote θaakiči
3.7 (hi)we(e)leʔθeelo wiyawʔθi waʔmiičiki
3.8 tayečiwi=howiʔpomahi homiičinaawa škinwi hapeloʔθaki
3.9 ¶ howiʔčikeemahi niišwi[kk]ato čaakiwiyehi (ho)wiitamaakooli ni=mʔši=pešiili waʔši=hileniwiči
3.10 čaakiwiyehi howaakota hinaškilaweʔθiiθa naanatwʔčike hiniyeekoči waʔši=hawaawaači hiina mšipešiihaʔθaya (¶) waʔšešonooθoči
3.11 hini weeči$waakotooteeki waʔšinatawilowaači škilaweʔθiiθaki niišwi[kk]ato hopiyeelekooli peteki

4.1 šeʔkamika nipaapaʔwaniiteθi niišwi=wiʔšiki: ni[p]aapaʔwaniiteɨ [maaki]
4.2 paalohi pelowi(a) nit[a] nineeme hawikeepiči[h]a
4.3 wiyeeθa [hi]ni yeešiči mamelo[o] nitekwa kemʔθeeleta n[i]tekwa laakwaši (lee)lenaweewiya(n)i nitekwa wiyeeθa
4.4 mata niweewa špeme[k]i niteʔnootawa kemʔθeeleta čaakii wiye[h]iši wiyeeθa haʔkwilokeete ke[ʔ]ka[ʔ]kiteminaakweelema nitekwa
4.5 nipaʔniime hawikeepiči[k]a nipaʔhniime manteto nime(ʔ)šena θapa maneto mata niwaa[k]ota hawikeepičika niteštehe
4.6 ¶ howe nʔθeeθa nimʔkaakwa
4.7 howe niliiθiiwanʔhokwa
4.8 howe honʔθaali nili manetooli
4.9 howe n(i)pakiči
4.10 howe noʔki noošimo
4.11 howe[n]e nineewa hanikwa niwiišamešena piiči n(i)taalimešena ([m]šinʔkiʔi) kakaawačiphto nikwiilawa
4.12 paalohi wiyeeθa nineewa paašikeela lenawe h[i]škiči ho[k]e[...]koki
4.13 niipawi nikaloolekwa kimaatawikaloolele nitekwa
4.14 (ho)weeniyeela[h]i škataniteleelema hanikwa
4.15 mata kitamʔkawa nitekwa niilayoo(hi?)na nitekwa
4.16 weeneenik(y)a nikiiθa waneʔšeetamwa weʔpiyeewa nahiika taʔniipawiči maneto yeʔpiyaači nikya honʔθaali manetooli
4.17 (ho)we n(i)pakiči
4.18 howe n[i]taakičθa meči nineewaa[k]i manetooki škwaateeki šekhšinwaaki (mšiʔhwe)
4.19 we[n]taʔkwiloke
4.20 (h)owe ninatawʔhekoopi hoštoote looθoowikamekwi nyeeko ninatawʔhekoopi
4.21 (ho)we noowešilaašamano
4.22 